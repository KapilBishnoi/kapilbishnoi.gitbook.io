---
description: >-
  इस प्रश्नमाला में राईट टू रिकाल कानूनों के बारे में सामान्य जानकारी दी गयी है।
  यह जानकारी नवागुंतक कार्यकर्ता के लिए उपयोगी है।
---

# राईट टू रिकॉल - अक्सर पूछे जाने वाले प्रश्न

## 1\) भारत को राईट टू रिकॉल एवं ज्यूरी सिस्टम क़ानूनो की जरूरत क्यों है ?

यदि यह क़ानून लागू नहीं किये गये तो भारत में शिक्षा का स्तर गिरता जाएगा , बड़े पैमाने पर गरीबी आएगी, बेरोजगारी बढ़ेगी , हम इंजीनियरिंग के क्षेत्र में पिछड जायेंगे , स्थनीय निर्माण इकाइयां ध्वस्त हो जायेगी , सेना कमजोर हो जायेगी और भारत में बड़े पैमाने पर इसाई धर्म में धर्मान्तरण होंगे। इन कानूनों के अभाव में हमारी अर्थव्यवस्था को विदेशी कम्पनियां टेक ओवर कर लेगी और भारत बहुराष्ट्रीय कंपनियों का एक उपनिवेश बन कर रह जाएगा। यह स्वाभाविक प्रक्रिया है। यदि कोई उपाय नहीं किया गया तो इसे रोका नहीं जा सकता। क्योंकि इस प्रक्रिया को बढाने वाले क़ानून पहले से ही मौजूद है। और यदि इस दौरान हमारा सामना युद्ध से होता है , जिसकी सम्भावना बेहद ज्यादा है, तो भारत का इराकीकरण हो जाएगा। यदि ये क़ानून लागू नहीं किये गए तो ज्यादातर से भी ज्यादा सम्भावना है कि भारत को जातीय एवं धार्मिक आधार पर एक सिविल वॉर का सामना करना पड़ेगा जिसके नतीजे में भारत के भौगोलिक रूप से और भी विभाजित होने की संभावनाएं प्रबल है।

## 2\) आप कह रहे है कि शिक्षा का स्तर गिरता जायेगा , लेकिन शिक्षा व्यवस्था में तो सुधार हो रहा है। इतने प्राइवेट स्कूल खुल गए है। पहले सिर्फ सरकारी स्कूल होते थे।

यह सब सरकारी स्कूलों के बदहाल होने की कीमत पर हो रहा है। ज्यादा से ज्यादा अभिभावक प्राइवेट स्कूलों में जाने के लिए इसीलिए बाध्य है क्योंकि सरकारी स्कूल बदतर होते जा रहे है।

## 3\) तो प्राइवेट स्कूलों में जाने से क्या दिक्कत है ?

ज्यादातर प्राइवेट स्कूल कारोबारी इकाइयां है। उनका टार्गेट किसी न किसी तरह अभिभावकों से पैसा खींचना रहता है। वे अभिभावकों से जितना पैसा वसूलते है , उसका सिर्फ 20% ही शिक्षा पर खर्च करते है। अभिभावकों का शेष 80% पैसा स्कूल द्वारा किये जा रहे शोशे एवं गैर शैक्षणिक मदों में बर्बाद हो जाता है। इससे गरीबी बढती है। यही सिलसिला जारी रहा तो सरकारी स्कूलों का स्तर और भी गिरता चला जाएगा एवं निजी स्कूलों में शिक्षा और भी महंगी होती चली जायेगी।

## 4\) पर प्राइवेट स्कूलों में पढाई तो अच्छी होती है।

ऐसा नहीं है। भारत में गणित-विज्ञान का स्तर गिरता जा रहा है। सरकारो द्वारा लगातार ऐसी नीतियां लागू की जा रही है जिससे गणित-विज्ञान की शिक्षा कमजोर हो। गणित-विज्ञान का सिलेबस कमतर हो जाने की वजह से पढाई का स्तर दोनों तरह की स्कूलों में गिर रहा है। सरकारी स्कूलों में भी एवं प्राइवेट स्कूलों में भी। शिक्षा का स्तर सुधारने एवं सरकारी स्कूलों को बेहतर बनाने के लिए हमें राईट टू रिकॉल शिक्षा अधिकारी की जरूरत है। 

## 5\) राईट टू रिकॉल शिक्षा अधिकारी का मतलब क्या है ?

राईट टू रिकॉल शिक्षा अधिकारी का मतलब है -- जिले के शिक्षा अधिकारी को चुनने एवं नौकरी से निकालने का अधिकार जिले के अभिभावकों को दिया जाए। 

## 6\) अकेला राईट टू रिकॉल शिक्षा अधिकारी का क़ानून पूरे देश के सरकारी स्कूल कैसे सुधार देगा ?

जिले की शिक्षा व्यवस्था बनाये रखने के लिए शिक्षा अधिकारी जिम्मेदार होता है। जब शिक्षा अधिकारी को नौकरी से निकालने का अधिकार जिले के अभिभावकों को मिल जायेगा तो शिक्षा अधिकारी ईमानदारी से कार्य करेगा एवं प्रत्येक जिले में सरकारी स्कूलों का शिक्षा स्तर सुधरेगा। इस तरह प्रत्येक शिक्षा अधिकारी अपने जिले की शिक्षा सुधारेगा। जो शिक्षा में सुधार नहीं लाएगा, उसे अमुक जिले के अभिभावक नौकरी से निकाल कर नये व्यक्ति को शिक्षा अधिकारी नियुक्त कर देंगे। इस तरह पूरे देश की शिक्षा का स्तर सुधरेगा। 

